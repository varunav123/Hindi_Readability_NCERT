 इस पाठ का नाम पढ़कर आपके मन में कुछ गोल वस्तुओं के नाम या चित्र  उभरे होंगे, गोल गेंद, गोल रोटी, गोल चंद्रमा आदि।
 लेकिन यह पाठ एक विशेष  प्रकार के गोल और उसे करने वाले के बारे में है।
 यह पाठ एक प्रसिद्ध खिलाड़ी  के संस्मरण का एक अंश है। 
आइए, इसे पढ़ते हैं और जानते हैं कि कौन थे वे  प्रसिद्ध खिलाड़ी!   
खेल के मैदान में धक्का-मुक्की और नोंक-झोंक की घटनाएँ होती रहती हैं। 
खेल में तो  यह सब चलता ही है। 
जिन दिनों हम खेला करते थे, उन दिनों भी यह सब चलता था।  
सन्‌ 1933 की बात है।
 उन दिनों में, मैं पंजाब रेजिमेंट की ओर से खेला करता था। 
 एक दिन “पंजाब रेजिमेंट' और 'सैंपर्स एंड माइनर्स टीम” के बीच मुकाबला हो रहा  था। 
'माइनर्स टीम” के खिलाड़ी मुझसे गेंद छीनने की कोशिश करते, लेकिन उनकी हर  कोशिश बेकार जाती।
 इतने में एक खिलाड़ी ने गुस्से में आकर हॉकी स्टिक मेरे सिर  पर दे मारी।
 मुझे मैदान से बाहर ले जाया गया।  
थोड़ी देर बाद मैं पट्टी बाँधकर फिर मैदान में आ पहुँचा।
आते ही मैंने उस खिलाड़ी  की पीठ पर हाथ रखकर कहा, “तुम चिंता मत करो, इसका बदला मैं जरूर लूँगा।” 
मेरे इतना कहते ही वह खिलाड़ी घबरा गया। 
अब हर समय मुझे ही देखता रहता कि  मैं कब उसके सिर पर हॉकी स्टिक मारने वाला हूँ मैंने एक के बाद एक झटपट छह  गोल कर दिए| 
खेल खत्म होने के बाद मैंने फिर उस खिलाड़ी की पीठ थपथपाई और  कहा, “दोस्त, खेल में इतना गुस्सा अच्छा नहीं। मैंने तो अपना बदला ले ही लिया है।  
अगर तुम मुझे हॉकी नहीं मारते तो शायद मैं तुम्हें दो ही गोल से हराता।” 
वह खिलाड़ी  सचमुच बड़ा शर्मिंदा हुआ। 
तो देखा आपने मेरा बदला लेने का ढंग? 
सच मानो, बुरा  काम करने वाला आदमी हर समय इस बात से डरता रहता है कि उसके साथ भी बुराई  की जाएगी।   
आज मैं जहाँ भी जाता हूँ बच्चे व बूढ़े मुझे घेर लेते हैं और मुझसे मेरी सफलता  का राज जानना चाहते हैं। 
मेरे पास सफलता का कोई गुरु-मंत्र तो है नहीं।
 हर किसी  से यही कहता कि लगन, साधना और खेल भावना ही सफलता के सबसे बड़े मंत्र हैं।  
मेरा जन्म सन्‌ 1904 में प्रयाग में एक साधारण परिवार में हुआ।
 बाद में हम  झाँसी आकर बस गए
 16 साल की उम्र में मैं “फर्स्ट ब्राह्मण रेजिमेंट' में एक साधारण  सिपाही के रूप में भर्ती हो गया। 
मेरी रेजिमेंट का हॉकी खेल में काफी नाम था। 
पर  खेल में मेरी कोई दिलचस्पी नहीं थी।
 उस समय हमारी रेजिमेंट के सूबेदार मेजर  तिवारी थे।
 वे बार-बार मुझे हॉकी खेलने के लिए कहते। 
हमारी छावनी में हॉकी खेलने  का कोई निश्चित समय नहीं था।
 सैनिक जब चाहे मैदान में पहुँच जाते और अभ्यास  शुरू कर देते।
 उस समय तक मैं एक नौसिखिया खिलाड़ी था।  
जैसे-जैसे मेरे खेल में निखार आता गया, वैसे-वैसे मुझे तरक्की भी मिलती गई। 
 सन्‌ 1936 में बर्लिन ओलंपिक में मुझे कप्तान बनाया गया।
 उस समय मैं सेना में लांस  नायक था। 
बर्लिन ओलंपिक में लोग मेरे हॉकी खेलने के ढंग से इतने प्रभावित हुए कि  उन्होंने मुझे “हॉकी का जादूगर” कहना शुरू कर दिया। 
इसका यह मतलब नहीं कि सारे  गोल मैं ही करता था। 
मेरी तो हमेशा यह कोशिश रहती कि मैं गेंद को गोल के पास ले जाकर अपने किसी साथी खिलाड़ी को दे दूँ ताकि उसे गोल करने का श्रेय मिल जाए।  
अपनी इसी खेल भावना के कारण मैंने दुनिया के खेल प्रेमियों का दिल जीत लिया।  
बर्लिन ओलंपिक में हमें स्वर्ण पदक मिला। 
खेलते समय मैं हमेशा इस बात का ध्यान   
रखता था कि हार या जीत मेरी नहीं, बल्कि पूरे देश की है। 
 माँ को अपने बेटे और किसान को अपने लहलहाते खेत देखकर जो आनंद आता  है, वही आनंद बाबा भारती को अपना घोड़ा देखकर आता था। 
भगवत भजन से जो  समय बचता, वह घोड़े को अर्पण हो जाता। 
वह घोड़ा बड़ा सुंदर था, बड़ा बलवान।  
उसके जोड़ का घोड़ा सारे इलाके में न था। 
बाबा भारती उसे सुलतान कह कर पुकारते,  अपने हाथ से खरहरा करते, खुद दाना खिलाते और देख-देखकर प्रसन्न होते थे।  
उन्होंने रुपया, माल, असबाब, ज़मीन आदि अपना सब-कुछ छोड़ दिया था, यहाँ तक  कि उन्हें नगर के जीवन से भी घृणा थी। 
अब गाँव से बाहर एक छोटे-से मंदिर में रहते  और भगवान का भजन करते थे। 
“मैं सुलतान के बिना नहीं रह सकूँगा”, उन्हें ऐसी  भ्रांति-सी हो गई थी।
 वे उसकी चाल पर लट्टू थे।
 कहते, “ऐसे चलता है जैसे मोर घटा  को देखकर नाच रहा हो।” 
जब तक संध्या समय सुलतान पर चढ़कर आठ-दस मील  का चक्कर न लगा लेते, उन्हें चैन न आता।   
खड़गसिंह उस इलाके का प्रसिद्ध डाकू था।
 लोग उसका नाम सुनकर काँपते थे  
होते-होते सुलतान की कीर्ति उसके कानों तक भी पहुँची। 
उसका हृदय उसे देखने के लिए  अधीर हो उठा।
 एक दिन वह दोपहर के समय बाबा भारती के पास पहुँचा और नमस्कार  करके बैठ गया।
 बाबा भारती ने पूछा, “खड़गसिंह, क्या हाल है?”  
खड़गसिंह ने सिर झुकाकर उत्तर दिया, “आपकी दया है।”
“कहो, इधर कैसे आ गए?”  
“सुलतान की चाह खींच लाई।”  
“विचित्र जानवर है। देखोगे तो प्रसन्‍न हो जाओगे।”  
“मैंने भी बड़ी प्रशंसा सुनी है।”  
“उसकी चाल तुम्हारा मन मोह लेगी!”  
“कहते हैं देखने में भी बहुत सुंदर है।”  
“क्या कहना! जो उसे एक बार देख लेता है, उसके हृदय पर उसकी छवि अंकित हो  जाती है।”  
“बहुत दिनों से अभिलाषा थी, आज उपस्थित हो सका हूँ।”  
बाबा भारती और खड़गसिंह दोनों अस्तबल में पहुँचे। 
बाबा ने घोड़ा दिखाया घमंड  से, खड़गसिंह ने घोड़ा देखा आश्चर्य से। 
उसने सैकड़ों घोड़े देखे थे, परंतु ऐसा बाँका  घोड़ा उसकी आँखों से कभी न गुजरा था। 
सोचने लगा, “भाग्य की बात है। ऐसा घोड़ा  खड़गसिंह के पास होना चाहिए था। इस साधु को ऐसी चीज़ों से क्या लाभ?” 
कुछ देर तक  आश्चर्य से चुपचाप खड़ा रहा।
 इसके पश्चात उसके हृदय में हलचल होने लगी। 
बालकों  की-सी अधीरता से बोला, “परंतु बाबाजी, इसकी चाल न देखी तो क्या?”  
बाबा भारती भी मनुष्य ही थे। 
अपनी चीज़ की प्रशंसा दूसरे के मुख से सुनने के  लिए उनका हृदय भी अधीर हो गया। 
घोड़े को खोलकर बाहर लाए और उसकी पीठ पर  हाथ फेरने लगे। 
एकाएक उचककर सवार हो गए, घोड़ा हवा से बातें करने लगा। 
उसकी  चाल को देखकर खड़गसिंह के हृदय पर साँप लोट गया। 
वह डाकू था और जो वस्तु  उसे पसंद आ जाए उस पर वह अपना अधिकार समझता था। 
उसके पास बाहुबल था,आदमी थे और बेरहमी थी।
 जाते-जाते उसने कहा, “बाबाजी, मैं यह घोड़ा आपके पास  न रहने दूँगा।”  
बाबा भारती डर गए। 
अब उन्हें रात को नींद न आती।
सारी रात अस्तबल की  रखवाली में कटने लगी।
 प्रतिक्षण खड़गसिंह का भय लगा रहता, परंतु कई मास बीत गए  और वह न आया।
 यहाँ तक कि बाबा भारती कुछ असावधान हो गए और इस भय को  स्वप्न के भय की नाई मिथ्या समझने लगे  
संध्या का समय था। 
बाबा भारती सुलतान की पीठ पर सवार होकर घूमने जा रहे थे।  
इस समय उनकी आँखों में चमक थी, मुख पर प्रसन्‍नता।
 कभी घोड़े के शरीर को देखते,  कभी उसके रंग को और मन में फूले न समाते थे।  
सहसा एक ओर से आवाज़ आई, “ओ बाबा, इस कंगले की सुनते जाना।”   
आवाज़ में करुणा थी। 
बाबा ने घोड़े को रोक लिया।
 देखा, एक अपाहिज वृक्ष की  छाया में पड़ा कराह रहा है। 
बोले, “क्यों तुम्हें क्या कष्ट है?”  
अपाहिज ने हाथ जोड़कर कहा, “बाबा, मैं दुखियारा हूँ। मुझ पर दया करो। रामावाला  यहाँ से तीन मील है, मुझे वहाँ जाना है। घोड़े पर चढ़ा लो, परमात्मा भला करेगा।”  
 “वहाँ तुम्हारा कौन है?”  
 “दुर्गादत्त वैद्य का नाम आपने सुना होगा। मैं उनका सौतेला भाई हूँ।”  
बाबा भारती ने घोड़े से उतरकर अपाहिज को घोड़े पर सवार किया और स्वयं उसकी  लगाम पकड़कर धीरे-धीरे चलने लगे।
 सहसा उन्हें एक झटका-सा लगा और लगाम हाथ  से छूट गई। 
उनके आश्चर्य का ठिकाना न रहा, जब उन्होंने देखा कि अपाहिज घोड़े की  पीठ पर तनकर बैठा है और घोड़े को दौड़ाए लिए जा रहा है।
 उनके मुख से भय, विस्मय  और निराशा से मिली हुई चीख निकल गई।
 वह अपाहिज डाकू खड़्गसिंह था।
 बाबा  भारती कुछ देर तक चुप रहे और कुछ समय पश्चात कुछ निश्चय करके पूरे बल से  चिल्लाकर बोले, “ज़रा ठहर जाओ।”  
खड़गसिंह ने यह आवाज़ सुनकर घोड़ा रोक लिया और उसकी गरदन पर प्यार से  हाथ फेरते हुए कहा, “बाबाजी, यह घोड़ा अब न दूँगा।” 
“परंतु एक बात सुनते जाओ।” 
खड़गसिंह ठहर गया।  
बाबा भारती ने निकट जाकर उसकी ओर ऐसी आँखों से देखा जैसे बकरा कसाई  की ओर देखता है और कहा, “यह घोड़ा तुम्हारा हो चुका है।
 मैं तुमसे इसे वापस करने  के लिए न कहँगा। परंतु खड़गसिंह, केवल एक प्रार्थना करता हूँ, इसे अस्वीकार न करना;  नहीं तो मेरा दिल टूट जाएगा।”  
“बाबाजी, आज्ञा कीजिए| मैं आपका दास हूँ, केवल यह घोड़ा न दूँगा।”  
“अब घोड़े का नाम न लो। मैं तुमसे इस विषय में कुछ न कहूँगा। मेरी प्रार्थना केवल  यह है कि इस घटना को किसी के सामने प्रकट न करना।”  
खड़गसिंह का मुँह आश्चर्य से खुला रह गया। 
उसे लगा था कि उसे घोड़े को लेकर  यहाँ से भागना पड़ेगा, परंतु बाबा भारती ने स्वयं उसे कहा कि इस घटना को किसी के  सामने प्रकट न करना। 
इससे क्या प्रयोजन सिद्ध हो सकता है?
 खड़गसिंह ने बहुत सोचा,  बहुत सिर मारा, परंतु कुछ समझ न सका।
 हारकर उसने अपनी आँखें बाबा भारती के मुख  पर गड़ा दीं और पूछा, “बाबाजी, इसमें आपको क्‍या डर है?”  
सुनकर बाबा भारती ने उत्तर दिया, “लोगों को यदि इस घटना का पता चला तो वे  किसी गरीब पर विश्वास न करेंगे। दुनिया से विश्वास उठ जाएगा।”
 यह कहते-कहते  उन्होंने सुलतान की ओर से इस तरह मुँह मोड़ लिया जैसे उनका उससे कभी कोई संबंध  ही न रहा हो।  
बाबा भारती चले गए|
 परंतु उनके शब्द खड़गसिंह के कानों में उसी प्रकार गूँज रहे  थे। 
सोचता था, 'कैसे ऊँचे विचार हैं, कैसा पवित्र भाव है! उन्हें इस घोड़े से प्रेम था,  इसे देखकर उनका मुख फूल की नाई' खिल जाता था।
 कहते थे, “इसके बिना मैं रह न  सकूँगा।” इसकी रखवाली में वे कई रात सोए नहीं। भजन-भक्ति न कर रखवाली करते रहे। 
परंतु आज उनके मुख पर दुख की रेखा तक दिखाई न पड़ती थी।  उन्हें केवल यह खयाल  था कि कहीं लोग गरीबों पर विश्वास करना न छोड़ दें।’
रात के अँधेरे में खड़गसिंह बाबा भारती के मंदिर में पहुँचा।
 चारों ओर सन्नाटा था।  
आकाश में तारे टिमटिमा रहे थे। 
थोड़ी दूर पर गाँवों के कुत्ते भौंक रहे थे। 
मंदिर के अंदर  कोई शब्द सुनाई न देता था।
 खड़गसिंह सुलतान की बाग पकड़े हुए था। 
वह धीरे-धीरे  अस्तबल के फाटक पर पहुँचा। 
फाटक खुला पड़ा था।
 किसी समय वहाँ बाबा भारती  स्वयं लाठी लेकर पहरा देते थे, परंतु आज उन्हें किसी चोरी, किसी डाके का भय न था।  
खड़गसिंह ने आगे बढ़कर सुलतान को उसके स्थान पर बाँध दिया और बाहर निकलकर  सावधानी से फाटक बंद कर दिया। 
इस समय उसकी आँखों में पश्चाताप के आँसू थे।  
रात्रि का तीसरा पहर बीत चुका था।
 चौथा पहर आरंभ होते ही बाबा भारती ने  अपनी कुटिया से बाहर निकल ठंडे जल से स्नान किया।
 उसके पश्चात, इस प्रकार  जैसे कोई स्वप्न में चल रहा हो, उनके पाँव अस्तबल की ओर बढ़े।
 परंतु फाटक पर  पहुँचकर उनको अपनी भूल प्रतीत हुई।
 साथ ही घोर निराशा ने पाँव को मन-मन-भर  का भारी बना दिया।
 वे वहीं रुक गए| 
घोड़े ने अपने स्वामी के पाँवों की चाप को  पहचान लिया और ज़ोर से हिनहिनाया।
 अब बाबा भारती आश्चर्य और प्रसन्नता से  दौड़ते हुए अंदर घुसे और अपने घोड़े के गले से लिपटकर इस प्रकार रोने लगे मानो  कोई पिता बहुत दिन से बिछड़े पुत्र से मिल रहा हो।
 बार-बार उसकी पीठ पर हाथ  फेरते, बार-बार उसके मुँह पर थपकियाँ देते।
 और कहते थे, “अब कोई गरीबों की  सहायता से मुँह न मोड़ेगा।”  
थोड़ी देर के बाद जब वह अस्तबल से बाहर निकले तो उनकी आँखों से आँसू बह  रहे थे।
 ये आँसू उसी भूमि पर ठीक उसी जगह गिर रहे थे, जहाँ बाहर निकलने के बाद  खड़गसिंह खड़ा होकर रोया था।
 दोनों के आँसुओं का उस भूमि की मिट्टी पर परस्पर मेल  हो गया।   
“श्री रामप्रसाद “बिस्मिल' बड़े होनहार नौजवान थे। गज़ब के शायर थे। देखने में  भी बहुत सुंदर थे। योग्य बहुत थे। 
जानने वाले कहते हैं कि यदि किसी और जगह  या किसी और देश या किसी और समय पैदा हुए होते तो सेनाध्यक्ष बनते।” 
यह  कहना है हमारे देश के प्रसिद्ध स्वतंत्रता सेनानी भगत सिंह का बिस्मिल के बरे में।  
  रामप्रसाद 'बिस्मिल' का जन्म जब हुआ, उस समय भारत पर अंग्रेज़ों का  आधिपत्य था।
 'बिस्मिल' छोटी-सी आयु से ही भारत की स्वतंत्रता के लिए  अंग्रेज़ों से लड़ते रहे। 
अंग्रेज़ों ने उन्हें जेल भेज दिया और फ़ाँसी की सज़ा दे दी।  
जेल में भी उन्होंने अंग्रेज़ों के अनेक अत्याचार सहे। 
जेल में रहते-रहते ही उन्होंने  चोरी-छिपे अपनी आत्मकथा लिखी और अंग्रेज़ों से बचते-बचाते जेल से बाहर  भेजते रहे। 
उनके साथियों ने उसे प्रकाशित भी करवा दिया। 
इसका नाम रखा गया-  “निज जीवन की एक छटा।” इस पुस्तक ने अंग्रेज़ों के होश उड़ा दिए। 
लोगों में  अंग्रेज़ों के विरुद्ध क्रेध और बढ़ गया। 
इस तरह इस आत्मकथा के कारण अंग्रेज़  बिस्मिल को फ़ाँसी देने के बाद भी उन्हें हरा न सके।  
इस आत्मकथा के माध्यम से आज भी 'बिस्मिल' हमारे मस्तिष्क में जीवित हैं। 
 आज भी यह आत्मकथा लोगों को प्रेरित करती है। 
क्या आप भी उनकी आत्मकथा  को पढ़ना चाहते हैं?
क्या कहा? हाँ? तो यहाँ प्रस्तुत है उसी आत्मकथा का एक अंश।   
लखनऊ कांग्रेस में जाने के लिए मेरी बड़ी इच्छा थी।
 दादीजी और पिताजी तो  विरोध करते रहे, किंतु माताजी ने मुझे खर्च दे ही दिया। 
उसी समय शाहजहाँपुर में  सेवा-समिति का आरंभ हुआ था।
 मैं बड़े उत्साह के साथ सेवा समिति में सहयोग  देता था। 
पिताजी और दादीजी को मेरे इस प्रकार के कार्य अच्छे न लगते थे, किंतु  माताजी मेरा उत्साह भंग न होने देती थीं, जिसके कारण उन्हें अक्सर पिताजी की  डाँट-फटकार तथा दंड सहन करना पड़ता था।
 वास्तव में, मेरी माताजी देवी हैं। 
मुझमें  जो कुछ जीवन तथा साहस आया, वह मेरी माताजी तथा गुरुदेव श्री सोमदेव जी की  कृपाओं का ही परिणाम है।
 दादीजी और पिताजी मेरे विवाह के लिए बहुत अनुरोध  करते, किंतु माताजी यही कहतीं कि शिक्षा पा चुकने के बाद ही विवाह करना उचित  होगा। 
माताजी के प्रोत्साहन तथा सद्व्यवहार ने मेरे जीवन में वह दृढ़ता उत्पन्न की कि  किसी आपत्ति तथा संकट के आने पर भी मैंने अपने संकल्प को न त्यागा।  
एक समय मेरे पिताजी दीवानी मुकदमे में किसी पर दावा करके वकील से कह  गए थे कि जो काम हो वह मुझसे करा लें। 
कुछ आवश्यकता पड़ने पर वकील साहब  ने मुझे बुला भेजा और कहा कि मैं पिताजी के हस्ताक्षर वकालतनामे पर कर दूँ। 
मैंने  तुरंत उत्तर दिया कि यह तो धर्म विरुद्ध होगा, इस प्रकार का पाप मैं कदापि नहीं कर  सकता। 
वकील साहब ने बहुत समझाया कि मुकदमा खारिज हो जाएगा। 
किंतु मुझ  पर कुछ भी प्रभाव न हुआ, न मैंने हस्ताक्षर किए। 
अपने जीवन में हमेशा सत्य का  आचरण करता था, चाहे कुछ हो जाए, सत्य बात कह देता था।  
ग्यारह वर्ष की उम्र में माताजी विवाह कर शाहजहाँपुर आई थीं। 
उस समय वह  नितांत अशिक्षित एक ग्रामीण कन्या के समान थीं। 
शाहजहाँपुर आने के थोड़े दिनों  बाद दादीजी ने अपनी छोटी बहन को बुला लिया। 
उन्होंने माताजी को गृहकार्य की शिक्षा दी। 
थोड़े दिनों में माताजी ने घर के सब काम-काज को समझ लिया और  भोजनादि का ठीक-ठीक प्रबंध करने लगीं।
 मेरे जन्म होने के पाँच या सात वर्ष बाद  उन्होंने हिंदी पढ़ना आरंभ किया।
 पढ़ने का शौक उन्हें खुद ही पैदा हुआ था। 
मुहल्ले  की सखी-सहेली जो घर पर आया करती थीं, उन्हीं में जो शिक्षित थीं, माताजी उनसे  अक्षर-बोध करतीं। 
इस प्रकार घर का सब काम कर चुकने के बाद जो कुछ समय मिल  जाता, उसमें पढ़ना-लिखना करती। 
परिश्रम के फल से थोड़े दिनों में ही वह देवनागरी  पुस्तकों का अध्ययन करने लगीं।
 मेरी बहनों को छोटी आयु में माताजी ही शिक्षा  दिया करती थीं। 
जब से मैंने आर्यसमाज में प्रवेश किया, माताजी से खूब वार्तालाप  होता। 
उस समय की अपेक्षा अब उनके विचार भी कुछ उदार हो गए हैं।
 यदि मुझे  ऐसी माता न मिलती तो मैं भी अति साधारण मनुष्यों की भाँति संसार-चक्र में फैंसकर  जीवन निर्वाह करता। 
शिक्षादि के अतिरिक्त क्रांतिकारी जीवन में भी उन्होंने मेरी वैसी  ही सहायता की है, जैसी मेजिनी को उनकी माता ने की थी। 
माताजी का सबसे बड़ा  आदेश मेरे लिए यही था कि किसी की प्राणहानि न हो।
 उनका कहना था कि अपने  शत्रु को भी कभी प्राणदंड न देना। 
उनके इस आदेश की  पूर्ति करने के लिए मुझे मजबूरन दो-एक बार अपनी  प्रतिज्ञा भंग करनी पड़ी थी।  
   जन्मदात्री जननी! इस जीवन में तो  तुम्हारा ऋण उतारने का प्रयत्न करने  का भी अवसर न मिला। 
इस जन्म में  तो क्‍या यदि मैं अनेक जन्मों में भी सारे  जीवन प्रयत्न करूँ. तो भी तुमसे उऋण  नहीं हो सकता।
 जिस प्रेम तथा दृढ़ता के  साथ तुमने इस तुच्छ जीवन का सुधार  किया है, वह अवर्णनीय है।
 मुझे जीवन  की प्रत्येक घटना का स्मरण है कि  तुमने जिस प्रकार अपनी देववाणी  का उपदेश करके मेरा सुधार किया है।             
इसकी रंग-बिरंगी, सुंदर, प्राचीन और जीवन से भरी  संस्कृति पूरी दुनिया में अनोखी है। 
भारत के प्रत्येक स्थान का नृत्य, संगीत, कला,  खान-पान, भाषा, पहनावा, रहन-सहन के तरीके, सब कुछ इतना मोहक है कि पूरी  दुनिया से लोग भारत की ओर खिंचे चले आते हैं।
 इस पाठ में भी एक परिवार एक  दसरे देश से भारत में आया है। 
आइए, पढ़ते हैं कि वे कौन हैं, भारत में कहाँ आए हैं,  और क्यों आए हैं?   
एंजेला लंदन के जाने-माने इलाके केंजिंग्टन  में रहती थी। 
उसका स्कूल घर से दूर नहीं  था। 
उसका कोई सगा भाई-बहन भी नहीं था। 
उसे जेम्स और कीरा नाम के दोस्तों  के साथ समय बिताना पसंद था। 
वे सब आपस में मिलकर कई काल्पनिक खेल  खेला करते थे।
 उन्हें ऐसी कहानियों  का पात्र बनने में मज़ा आता था, जिनमें  दूर-दराज़ की दुनिया का जिक्र हो। 
एंजेला को  हर उस कहानी से प्यार था, जिसमें उसे ताजमहल, एफिल  टॉवर या कोलोजियम की यात्रा पर जाना हो। 
उसे बिल्कुल अंदाज़ा नहीं था कि जल्दी  ही यात्राओं की उसकी ये कहानियाँ सच साबित होने वाली हैं।                 
एंजेला की माँ एलेसेंड्रा एक डॉक्यूमेंट्री फ़िल्म निर्माता थीं। 
उन्हें लंदन की ब्रिटिश  अकादमी से असम की नृत्य परंपरा पर एक डॉक्यूमेंट्री बनाने के लिए वित्तीय मदद दी  गई थी।
 पेचीदा बात यह थी कि उनके पास इस काम को पूरा करने के लिए सिर्फ़ एक महीने का वक्‍त था। 
उन्होंने एंजेला के स्कूल से उसकी बसंत की छुट्टियों को एक हफ़्ते  और बढ़ाने की अनुमति ले ली, जिससे एंजेला और उसके पिता ब्रायन भी उनके साथ  जा सकें। 
एंजेला बहुत जल्दबाजी में बनाई गई इस यात्रा की योजना से हैरान थी, पर  जब तक एंजेला कुछ समझ पाती, तब तक वह लंदन से नई दिल्ली होते हुए  गुवाहाटी की उड़ान पर थी। 
यात्रा के दौरान माँ ने एंजेला को असम की खूबसूरती  के बारे में कुछ बातें बताई।
 असम, भारत के उत्तर-पूर्वी क्षेत्र में है, जिसे अपने वन्य-  जीवन, रेशम और चाय के बागानों के लिए जाना जाता है।
 इसके साथ असम में नृत्य  की भी एक समृद्ध परंपरा है। 
एलेसेंड्रा की डॉक्यूमेंट्री के केंद्र में असम के जनजीवन में  नृत्य के महत्व को तलाशना था।
 वे जब यहाँ आ रहे थे तब अप्रैल का महीना चल  रहा था। 
असम में यह नए साल का वक्‍त होता है।
 बसंत के आने की खुशी में वे सभी  एक त्योहार मनाते हैं, जिसे 'बिहू” कहा जाता है। 
एंजेला उसी रात इसे देखने जाने  वाली थी।  
गुवाहाटी के एक होटल में सामान्य होने के बाद वे उसी शाम पास के एक गाँव  मलंग में गए।
 गाँव पहुँचने पर माँ ने एंजेला को बताया कि बिहू एक कृषि आधारित  त्योहार है। 
भारत में जनसंख्या का एक बड़ा हिस्सा किसानों का है। 
असम में बिहू साल में तीन बार मनाया जाता है।
 सबसे पहले जब किसान बीज बोते हैं, फिर जब वे  धान रोपते हैं और फिर तब, जब खेतों में अनाज तैयार हो जाता है।  
एंजेला कार से उतरी, वहाँ आस-पास उत्सव जैसा माहौल देखकर वह हतप्रभ  थी। 
वहाँ एक बड़े से बरगद के पेड़ के नीचे मंच बनाया गया था। 
वह जगह लोगों से  भरी हुई थी।
 एंजेला ने एक पेड़ के नीचे एक साथ इतने लोगों को पहले कभी नहीं देखा  था। 
वहाँ खुले आसमान के नीचे लोगों के बीच बैठकर उसे ऐसा लग रहा था, जैसे  वह आश्चर्यजनक रूप से किसी टाइम-मशीन में आकर बैठ गई हो! 
या क्या वह उस  वक्‍त किसी सपनों की दुनिया में थी? 
वह मंत्रमुग्ध होकर वहाँ लड़के-लड़कियों को  बसंत ऋतु के आगमन पर नृत्य करते देख रही थी।
 एंजेला ने इस बात पर ध्यान दिया  कि लड़कों ने वाद्ययंत्र ले रखे हैं और लड़कियों ने लाल और बादामी रंग की गहरी  डिजाइन वाली खूबसूरत पोशाक पहन रखी है। 
वे सभी काफ़ी रंगीन और मस्त लग  रहे थे। 
उनका हिलता-डुलता शरीर, हाथ-पैर की हलचल से समझ आ रहा था कि वे  मौज-मस्ती के नृत्य में खोए हुए हैं। 
उसकी इच्छा हुई कि वह भी अपने घर पर बसंत  के आगमन पर ऐसे ही नृत्य करेगी।   
 बिहू नृत्य और इसके उत्सव से अचंभित एंजेला और उसके परिवार ने इसके  साथ-साथ लजीज पकवानों का पूरा आनंद लिया।
 जब वे वापस लौटे, तब माँ ने  एंजेला से पूछा कि “उसे बिहू कैसा लगा?” एंजेला के मन में कई तरह के विचार चल  रहे थे। 
उसे अच्छा लगा कि इस उत्सव और नृत्य दोनों को 'बिहू' कहा जाता है। 
उसने  माँ से पूछा कि क्या संगीत और नृत्य सिर्फ़ त्योहारों पर ही होते हैं।
 एंजेला की माँ अगले कुछ दिन डॉक्यूमेंट्री के तथ्य जुटाने और  साक्षात्कार लेने में व्यस्त रहीं, एंजेला ने काफ़ी सारी बातों पर दूर से ही गौर किया। 
उसने महसूस किया कि लंदन के जीवन से यहाँ  9 सब कुछ कितना अलग था! 
उसे अपनी माँ पर गर्व हुआ।
 वे एक  वैज्ञानिक-कहानीकार की तरह हैं, जो अपनी फ़िल्मों के  द्वारा बहुत-सी चीज़ें एक साथ दिखाते हैं। 
 अगले दिन वे उत्तरी असम की तरफ़ रवाना हुए, जहाँ सभी 'सत्रों', अर्थात मठों की पीठ है। 
वे सभी एक सत्र के  पास रहने के लिए जाने वाले थे और सत्रिया नृत्य का फ़िल्मांकन  करने वाले थे। 
जब वे 'दक्षिणापथ सत्र' पहुँचे, तब वहाँ उनकी  मुलाकात रीना  सेन से हुई, जो असम की एक  जानी-मानी लेखिका हैं।
 उस हफ़्ते  उन लोगों को रीना सेन के घर पर  ही रुकना था। रीना आंटी की एक  बिटिया थी-- अनु। 
अनु और  एंजेला ने तुरंत एक-दूसरे की तरफ़ देखा। 
उन दोनों की ही उप्र दस साल दक्षिणापथ सत्र का सेंक्टोरियम, माजुली में  थी, दोनों ने अंग्रेज़ी में बातचीत शुरू की।
 अनु ने एंजेला को कुछ असमिया शब्द  भी सिखाए।
एंजेला को अनु के खिलौने बहुत अच्छे लगे, जो थोड़े अलग तरह के  थे। 
गुड़िया, लकड़ी के खिलौने और नारियल की जटा से बने घर।
 कितने अनोखे  खिलौने! उसने लंदन में ऐसे खिलौने कभी नहीं देखे थे।
 अनु का पसंदीदा खिलौना  लकड़ी का बना तीर-कमान था, जिसे लेकर उसे राम बनना बहुत अच्छा लग रहा  था।
 एंजेला उसकी विरोधी बनी थी, शक्तिशाली रावण। वे एक साथ खेल रहे थे, उस  कूद-फाँद और लड़ाई का कोई अंत नहीं था।
एंजेला और अनु ने देखा कि एलेसेंड्रा ने वैष्णव मठ के सभागार में नृत्य कर रहे  युवा साधुओं का फ़िल्मांकन किया। 
एंजेला आश्चर्य से सोच रही थी कि क्या सत्रिया  नृत्य सिर्फ़ लड़कों और पुरुषों के लिए है?
 एंजेला और अनु सोच रहे थे कि काश वे  भी इन युवा साधुओं की तरह गा सकते, नृत्य कर सकते और छद्म युद्ध लड़ सकते!   
माँ ने एंजेला को बताया कि बीसवीं शताब्दी के मध्य में कुछ साधु मठों से बाहर  आकर पुरुषों और महिलाओं को सत्रिया नृत्य सिखाने लगे।
 शुरू में ऐसे साधुओं को  मठों से निकाल दिया गया, लेकिन आधुनिक दौर में महिला सत्रिया कलाकारों के  लिए मंच पर नृत्य करना आम बात हो गई है। 
उस रात माँ महिला सत्रिया नृत्यांगनाओं  का फ़िल्मांकन करने वाली थीं।      
एंजेला बहुत उत्साहित थी, उसने रीना आंटी से आग्रह किया कि वे अनु को भी  सत्रिया नृत्य में 'महिला-नृत्य” को देखने के लिए साथ आने दें। 
आंटी ने स्वीकृति  दे दी, उस रात अनु और एंजेला सत्रिया नृत्य देखने गए, जिसमें भगवान विष्णु के  दो द्वारपालों जय-विजय की कहानी थी। 
परदा उठा और एंजेला ने देखा कि सफ़ेद  पगड़ीनुमा टोपी में दो महिलाएँ नृत्य और नाटक की शैली में कमाल का अभिनय कर  रही हैं।
 जैसे-जैसे कहानी आगे बढ़ी उन दोनों ने देखा कि किस तरह जय और विजय  ने कई बड़े ऋषियों को भगवान विष्णु से मिलने नहीं दिया, क्योंकि उस वक्‍त भगवान  विष्णु सो रहे थे। 
वे ऋषि नाराज़ हो गए|
 उन्होंने जय-विजय को असुर बनने का श्राप  दे दिया। 
भगवान विष्णु की नींद जब टूटी, तब उन्हें अपने द्वारपालों को बचाने के लिए  आना पड़ा। 
उन्होंने वचन दिया किया कि वे जय और विजय को मारकर उन्हें श्राप से  बचा लेंगे।
 बाद में जय और विजय दोबारा भगवान विष्णु के द्वारपाल बने।  
एंजेला को यह कहानी नाटकीय और दिलचस्प लगी।
 सत्रिया महिला नृत्यांगनाओं  ने जिस प्रकार की शक्ति, बल और आकर्षण प्रदर्शित किया, वह अद्भुत था!
 एंजेला  को लगा कि उन महिला कलाकारों की  प्रस्तुति सत्रिया नृत्य करने वाले पुरुष  कलाकारों से भी बेहतर थी।  
    इसके बाद के दिनों में अनु और  एंजेला के ख्यालों में बस सत्रिया  नृत्य ही घूम रहा था। 
उन दोनों ने स्वर्ग के  द्वाराल जय-विजय की तरह हथियार और  तलवार चलाते हुए नृत्य किया। 
एलेसेंड्रा बच्चों  की इस उत्सुकता को समझ गई और वे उन्हें सत्रिया  कलाकारों के होने वाले साक्षात्कार में साथ  लेकर गई।                 
एंजेला और अनु बहुत खुश  थीं! 
उन नृत्यांगनाओं के नाम  प्रिया और रीता थे। 
वे लड़कियों  को सत्रिया और बिहू की कुछ खूबसूरत मुद्राएँ और बारीकियाँ सिखा रही थीं।  
एंजेला अत्यधिक प्रसन्‍न थी।
 वापस लौटने के बाद भी वह चलने, खाना खाने और  यहाँ तक कि खेलने के दौरान भी नृत्य करती रही।
 वापस लंदन जाने के बाद वह  उन सभी रिकॉर्डिंग्स को देखती रही, जो उसकी माँ ने रिकॉर्ड की थी। 
पूरे उत्साह के  साथ वह असम की समृद्ध नृत्य परंपरा को याद करती रही।
 रंग-बिरंगा सत्रिया और  आनंदित करने वाला करने वाला बिहू।
माँ उसकी गहरी रुचि को समझ गई और उन्होंने पापा के साथ मिलकर एंजेला  के लिए असमी नृत्य पर एक शानदार योजना तैयार की। 
एंजेला ने लंदन में अपनी  कक्षा में, स्वयं किए गए नृत्य की वीडियो रिकॉर्डिंग के साथ उसका प्रदर्शन किया।  
उसके सहपाठियों और शिक्षकों को यह बहुत पसंद आया। 
एंजेला इस बात से बहुत  रोमांचित थी कि वह असम के खूबसूरत नृत्यों की झलक उन सभी को दिखा पाई। 
 उसे बहुत अच्छा लग रहा था।
 माँ को भी हर बार ऐसे ही अच्छा लगता होगा, जब  वे कोई फ़िल्म बनाती होंगी। 
अब एंजेला के पास अपने लिए, असम के नृत्यों---बिहू  और सत्रिया के साथ अपना खुद का मनोरंजन था।   
तुम्हारी दया से ही मैं देश-सेवा में संलग्न हो सका। 
धार्मिक जीवन में भी तुम्हारे ही  प्रोत्साहन ने सहायता दी।
 जो कुछ शिक्षा मैंने ग्रहण की उसका भी श्रेय तुम्हीं को है। 
 जिस मनोहर रूप से तुम मुझे उपदेश करती थीं, उसका स्मरण कर तुम्हारी मंगलमयी  मूर्ति का ध्यान आ जाता है और मस्तक झुक जाता है। 
तुम्हें यदि मुझे ताड़ना भी देनी  हुई, तो बड़े स्नेह से हर बात को समझा दिया। 
यदि मैंने धृष्टतापूर्ण उत्तर दिया तब  तुमने प्रेम भरे शब्दों में यही कहा कि तुम्हें जो अच्छा लगे, वह करो, किंतु ऐसा करना  ठीक नहीं, इसका परिणाम अच्छा न होगा।
 जीवनदात्री! तुमने इस शरीर को जन्म देकर  केवल पालन-पोषण ही नहीं किया बल्कि आत्मिक, धार्मिक तथा सामाजिक उन्नति  में तुम्हीं मेरी सदैव सहायक रहीं।
 जन्म-जन्मांतर परमात्मा ऐसी ही माता दें।  
महान से महान संकट में भी तुमने मुझे अधीर नहीं होने दिया। 
सदैव अपनी प्रेम  भरी वाणी को सुनाते हुए मुझे सांत्वना देती रहीं।
 तुम्हारी दया की छाया में मैंने अपने  जीवन भर में कोई कष्ट अनुभव न किया।
 इस संसार में मेरी किसी भी भोग-विलास  तथा ऐश्वर्य की इच्छा नहीं।
 केवल एक इच्छा है, वह यह कि एक बार श्रद्धापूर्वक  तुम्हारे चरणों की सेवा करके अपने जीवन को सफल बना लेता। 
किंतु यह इच्छा पूर्ण  होती नहीं दिखाई देती और तुम्हें मेरी मृत्यु की दुखभरी खबर सुनाई जाएगी। 
माँ! मुझे  विश्वास है कि तुम यह समझ कर धैर्य धारण करोगी कि तुम्हारा पुत्र माताओं की माता  या भारत माता की सेवा में अपने जीवन को बलि-देवी की भेंट कर गया और उसने  तुम्हारी कोख कलंकित न की, अपनी प्रतिज्ञा पर दृढ़ रहा। 
जब स्वाधीन भारत का  इतिहास लिखा जाएगा तो उसके किसी पृष्ठ पर उज्ज्वल अक्षरों में तुम्हारा भी नाम  लिखा जाएगा। 
गुरु गोबिंद सिंह जी की धर्मपत्नी ने जब अपने पुत्रों की मृत्यु की खबर  सुनी तो बहुत प्रसन्‍न हुई थीं और गुरु के नाम पर धर्म-रक्षार्थ अपने पुत्रों के बलिदान  पर मिठाई बाँटी थी। 
जन्मदात्री! वर दो कि अंतिम समय भी मेरा हृदय किसी प्रकार  विचलित न हो और तुम्हारे चरण कमलों को प्रणाम कर मैं परमात्मा का स्मरण करता  हुआ शरीर त्याग करूँ।   
जब रियासत देवगढ़ के दीवान सरदार सुजानसिंह बूढ़े हुए तो परमात्मा की याद  आई।
 जाकर महाराज से विनय की कि दीनबंधु!
 दास ने श्रीमान की सेवा चालीस  साल तक की, अब मेरी अवस्था भी ढल गई, राज-काज सँभालने की शक्ति नहीं  रही। 
कहीं भूल-चूक हो जाय तो बुढ़ापे में दाग लगे। 
सारी ज़िंदगी की नेकनामी मिट्टी  में मिल जाए।  
राजा साहब अपने अनुभवशील नीतिकुशल दीवान का बड़ा आदर करते थे।  
बहुत समझाया, लेकिन जब दीवान साहब ने न माना, तो हारकर उनकी प्रार्थना  स्वीकार कर ली; पर शर्त यह लगा दी कि रियासत के लिए नया दीवान आप ही को  खोजना पड़ेगा  दूसरे दिन देश के प्रसिद्ध पत्रों में यह विज्ञापन निकला कि देवगढ़ के लिए एक  सुयोग्य दीवान की ज़रूरत है।
 जो सज्जन अपने को इस पद के योग्य समझें, वे वर्तमान  सरकार सुजानसिंह की सेवा में उपस्थित हों। 
यह ज़रूरी नहीं है कि वे ग्रेजुएट हों, मगर  हृष्ट-पुष्ट होना आवश्यक है, मंदाग्नि के मरीज को यहाँ तक कष्ट उठाने की कोई  ज़रूरत नहीं।
 एक महीने तक उम्मीदवारों के रहन-सहन, आचार-विचार की देखभाल  की जाएगी। 
विद्या का कम, परंतु कर्तव्य का अधिक विचार किया जायेगा। 
जो महाशय  इस परीक्षा में पूरे उतरेंगे, वे इस उच्च पद पर सुशोभित होंगे।   
इस विज्ञापन ने सारे मुल्क में तहलका मचा दिया। 
ऐसा ऊँचा पद और किसी प्रकार  की कैद नहीं?
 केवल नसीब का खेल है। 
सैकड़ों आदमी अपना-अपना भाग्य परखने  के लिए चल खड़े हुए। 
देवगढ़ में नए-नए और रंग-बिरंगे मनुष्य दिखाई देने लगे। 
 प्रत्येक रेलगाड़ी से उम्मीदवारों का एक मेला-सा उतरता। 
कोई पंजाब से चला आता  था, कोई मद्रास से, कोई नए फैशन का प्रेमी, कोई पुरानी सादगी पर मिटा हुआ।
 रंगीन  एमामे, चोगे और नाना प्रकार के अंगरखे और कंटोप देवगढ़ में अपनी सज-धज  दिखाने लगे। 
लेकिन सबसे विशेष संख्या ग्रेजुएटों की थी, क्योंकि सनद की कैद न  होने पर भी सनद से परदा तो ढका रहता है।  
सरदार सुजानसिंह ने इन महानुभावों के आदर-सत्कार का बड़ा अच्छा प्रबंध  कर दिया था। 
हर एक मनुष्य अपने जीवन को अपनी बुद्धि के अनुसार अच्छे रूप  में दिखाने की कोशिश करता था। 
मिस्टर ‘अ’ नौ बजे दिन तक सोया करते थे,  आजकल वे बगीचे में टहलते हुए ऊषा का दर्शन करते थे। 
मिस्टर “द', 'स' और “ज'ः  से उनके घरों पर नौकरों की नाक में दम था, लेकिन ये सजजन आजकल “आप! और  “जनाब' के बगैर नौकरों से बातचीत नहीं करते थे।
 मिस्टर “ल' को किताब से घृणा  थी, परंतु आजकल वे बड़े-बड़े ग्रंथ देखने-पढ़ने में डूबे रहते थे। 
जिससे बात कीजिए,  वह नम्रता और सदाचार का देवता बना मालूम देता था। 
लोग समझते थे कि एक  महीने का झंझट है, किसी तरह काट लें, कहीं कार्य सिद्ध हो गया तो कौन पूछता है?   
लेकिन मनुष्यों का वह बूढ़ा जौहरी आड़ में बैठा हुआ देख रहा था कि इन बगुलों में  हंस कहाँ छिपा हुआ है।   
एक दिन नए फैशनवालों को सूझी कि आपस में हॉकी का खेल हो जाए| 
यह प्रस्ताव  हॉकी के मँजे हुए खिलाड़ियों ने पेश किया। 
यह भी तो आखिर एक विद्या है। 
इसे क्यों  छिपा रखें।
 संभव है, कुछ हाथों की सफ़ाई ही काम कर जाए। 
चलिए तय हो गया,  फील्ड बन गई, खेल शुरू हो गया और गेंद किसी दफ्तर के अप्रेंटिस की तरह ठोकरें  खाने लगी।  
 रियासत देवगढ़ में यह खेल बिल्कुल निराली बात थी।
 पढ़े-लिखे भलेमानुस  लोग शतरंज और ताश जैसे गंभीर खेल खेलते थे। 
दौड़-कूद के खेल बच्चों के खेल  समझे जाते थे।   
खेल बड़े उत्साह से जारी था।
 धावे के लोग जब गेंद को लेकर तेज़ी से उड़ते  तो ऐसा जान पड़ता था कि कोई लहर बढ़ती चली आती है। 
लेकिन दूसरी ओर के  खिलाड़ी इस बढ़ती हुई लहर को इस तरह रोक लेते थे कि मानो लोहे की दीवार है।  
संध्या तक यही धूमधाम रही।
 लोग पसीने से तर हो गए। 
खून की गरमी आँख  और चेहरे से झलक रही थी।
 हाँफते-हाँफते बेदम हो गए, लेकिन हार-जीत का निर्णय  न हो सका।  
अँधेरा हो गया था।
 इस मैदान से ज़रा दूर हटकर एक नाला था। 
उस पर कोई पुल न  था। 
पथिकों को नाले में से चलकर आना पड़ता था। 
खेल अभी बंद ही हुआ था और  खिलाड़ी लोग बैठे दम ले रहे थे कि एक किसान अनाज से भरी हुई गाड़ी लिए हुए उस  नाले में आया। 
लेकिन कुछ तो नाले में कीचड़ था और कुछ उसकी चढ़ाई इतनी ऊँची  थी कि गाड़ी ऊपर न चढ़ सकती थी। 
वह कभी बैलों को ललकारता, कभी पहियों  को हाथ से ढकेलता, लेकिन बोझ अधिक था और बैल कमज़ोर।
 गाड़ी ऊपर को न  चढ़ती और चढ़ती भी तो कुछ दूर चढ़कर फिर खिसककर नीचे पहुँच जाती। 
किसान  बार-बार ज़ोर लगाता और बार-बार झुंझलाकर बैलों को मारता, लेकिन गाड़ी उभरने  का नाम न लेती। 
बेचारा इधर-उधर निराश होकर ताकता मगर वहाँ कोई सहायक  नज़र न आता। 
गाड़ी को अकेले छोड़कर कहीं जा भी नहीं सकता। 
बड़ी आपत्ति में  फँसा हुआ था।
 इसी बीच में खिलाड़ी हाथों में डंडे लिए घूमते-घामते उधर से निकले।     
 किसान ने उनकी तरफ़ सहमी हुई आँखों से देखा; परंतु किसी से मदद माँगने का  साहस न हुआ।
 खिलाड़ियों ने भी उसको देखा मगर बंद आँखों से, जिनमें सहानुभूति  न थी। 
उनमें स्वार्थ था, मद था, मगर उदारता और वात्सल्य का नाम भी न था।   
लेकिन उसी समूह में एक ऐसा मनुष्य था जिसके हृदय में दया थी और साहस था।  
आज हॉकी खेलते हुए उसके पैरों में चोट लग गई थी। लँगड़ाता हुआ धीरे-धीरे चला  आता था। 
अकस्मात उसकी निगाह गाड़ी पर पड़ी। 
ठिठक गया।
 उसे किसान की सूरत  देखते ही सब बातें ज्ञात हो गई। 
डंडा एक किनारे रख दिया। 
कोट उतार डाला और  किसान के पास जाकर बोला, “मैं तुम्हारी गाड़ी निकाल दूँ?  
किसान ने देखा एक गठे हुए बदन का लंबा आदमी सामने खड़ा है।
 झुककर  बोला, “हुजूर, मैं आपसे कैसे कहूँ?”
 युवक ने कहा, “मालूम होता है, तुम यहाँ बड़ी  देर से फँसे हो। अच्छा, तुम गाड़ी पर जाकर बैलों को साधो, मैं पहियों को ढकेलता  हूँ, अभी गाड़ी ऊपर चढ़ जाती है।”  
 किसान गाड़ी पर जा बैठा। 
युवक ने पहिये को ज़ोर लगाकर उकसाया।
 कीचड़  बहुत ज्यादा था। 
वह घुटने तक ज़मीन में गड़ गया, लेकिन हिम्मत न हारी। 
उसने फिर  ज़ोर किया, उधर किसान ने बैलों को ललकारा।
 बैलों को सहारा मिला, हिम्मत बँध  गई, उन्होंने कंधे झुकाकर एक बार ज़ोर किया तो गाड़ी नाले के ऊपर थी।  
किसान युवक के सामने हाथ जोड़कर खड़ा हो गया। 
बोला, “महाराज, आपने  आज मुझे उबार लिया, नहीं तो सारी रात मुझे यहाँ बैठना पड़ता।”  
युवक ने हँसकर कहा, “अब मुझे कुछ इनाम देते हो?” किसान ने गंभीर भाव से  कहा, “नारायण चाहेंगे तो दीवानी आपको ही मिलेगी।”  
युवक ने किसान की तरफ़ गौर से देखा।
 उसके मन में एक संदेह हुआ, क्या यह  सुजानसिंह तो नहीं हैं? आवाज़ मिलती है, चेहरा-मोहरा भी वही। 
किसान ने भी  उसकी ओरे ती्र दृष्टि से देखा। 
शायद उसके दिल के संदेह को भाँप गया।
 मुस्कराकर  बोला, “गहरे पानी में पैठने से ही मोती मिलता है।”   
  निदान महीना पूरा हुआ।
 चुनाव का दिन आ पहुँचा। 
उम्मीदवार लोग प्रातःकाल ही  से अपनी किस्मतों का फैसला सुनने के लिए उत्सुक थे। 
दिन काटना पहाड़ हो गया।  
प्रत्येक के चेहरे पर आशा और निराशा के रंग आते थे।
 नहीं मालूम, आज किसके  नसीब जागेंगे! 
न जाने किस पर लक्ष्मी की कृपादृष्टि होगी।  
संध्या समय राजा साहब का दरबार सजाया गया। 
शहर के रईस और धनाढ्य  लोग, राज्य के कर्मचारी और दरबारी तथा दीवानी के उम्मीदवारों का समूह, सब  रंग-बिरंगी सज-धज बनाए दरबार में आ विराजे!
उम्मीदवारों के कलेजे धड़क रहे थे।  
जब सरदार सुजानसिंह ने खड़े होकर कहा, “मेरे दीवानी के उम्मीदवार महाशयो!  मैंने आप लोगों को जो कष्ट दिया है, उसके लिए मुझे क्षमा कीजिए। 
इस पद के लिए  ऐसे पुरुष की आवश्यकता थी, जिसके हृदय में दया हो और साथ-साथ आत्मबल। 
हृदय वह जो उदार हो, आत्मबल वह जो आपत्ति का वीरता के साथ सामना करे और  इस रियासत के सौभाग्य से हमें ऐसा पुरुष मिल गया।
 ऐसे गुणवाले संसार में कम हैं  और जो हैं, वे कीर्ति और मान के शिखर पर बैठे हुए हैं, उन तक हमारी पहुँच नहीं।
 मैं  रियासत के पंडित जानकीनाथ-सा को दीवानी पाने पर बधाई देता हूँ। "  
रियासत के कर्मचारियों और रईसों ने जानकीनाथ की तरफ़ देखा। 
उम्मीदवार दल  की आँखें उधर उठीं, मगर उन आँखों में सत्कार था, इन आँखों में ईर्ष्या।  
सरदार साहब ने फिर फरमाया, 
“आप लोगों को यह स्वीकार करने में कोई आपत्ति  न होगी कि जो पुरुष स्वयं जख्मी होकर भी एक गरीब किसान की भरी हुई गाड़ी को  दलदल से निकालकर नाले के ऊपर चढ़ा दे उसके हृदय में साहस, आत्मबल और  उदारता का वास है। ऐसा आदमी गरीबों को कभी न सतावेगा। 
उसका संकल्प दृढ़  है, जो उसके चित्त को स्थिर रखेगा। वह चाहे धोखा खा जाए, परंतु दया और धर्म से  कभी न हटेगा।”   
यात्रा पर मैं दिल्‍ली से 15 जुलाई को, बंबई (मुंबई) से 16 जुलाई को और नैरोबी  से 17 जुलाई को मॉरिशस के लिए रवाना हुआ। इधर से जाते समय नैरोबी (केन्या)  की दुनिया में मुझे एक रात और दो दिन ठहरने का मौका मिल गया। 
अतएव मन में  यह लोभ जग गया कि मॉरिशस के भारतीयों और अफ्रीकियों से मिलने के पूर्व हमें  अफ्रीका के शेरों से मुलाकात कर लेनी चाहिए। 
जहाज़ (विमान) दूसरे दिन शाम को  मिलने वाला था। 
अतएव, हम जिस दिन नैरोबी पहुँचे, उसी दिन नेशनल पार्क में घूमने  को निकल गए|  
नैरोबी का नेशनल पार्क चिड़ियाघर नहीं है। 
शहर से बाहर बहुत बड़ा जंगल है,  जिसमें घास अधिक, पेड़ बहुत कम हैं।
 लेकिन जंगल में सर्वत्र अच्छी सड़कें बिछी  हुई हैं और पर्यटकों की गाड़ियाँ उन पर दौड़ती ही रहती हैं। 
हमारी गाड़ी को भी काफ़ी  देर तक दौड़ना पड़ा, मगर सिंह कहीं भी दिखाई नहीं पड़े।
 एक जगह सड़क पर दो  मोटरें खड़ी थीं और उन पर तरह-तरह के बंदर और लंगूर चढ़े हुए थे।
 पर्यटक लोग  इन बंदरों को कभी-कभी फल या बिस्कुट खाने को दे देते हैं। 
अतएव मोटर के रुकते  ही बंदर उसे घेर लेते हैं।  
बड़ी दूरी तय करने के बाद या यों कहिए कि दस-बीस मील के भीतर हर सड़क  छान लेने के बाद, हम उस जगह जा पहुँचे, जहाँ सिंह उस दिन आराम कर रहे थे। वहाँ  जो कुछ देखा, वह जन्मभर कभी नहीं भूलेगा। 
कोई सात-आठ सिंह लेटे या सोए हुए  थे और उन्हें घेरकर आठ-दस मोटे खड़ी थीं। 
तुर्या यह कि सिंहों को यह जानने की  कोई इच्छा ही नहीं थी कि हमें देखने को आने वाले लोग कौन हैं? 
मोटरों और शीशे  चढ़ाकर उनके भीतर बैठे लोगों की ओर सिंहों ने कभी भी दृष्टिपात नहीं किया, मानो  हम लोग तुच्छातितुच्छ हों और उनकी नज़र में आने के योग्य बिल्कुल नहीं हों। 
हम  लोग वहाँ आधा घंटा ठहरे होंगे।
 इस बीच एक सिंह ने उठकर जम्हाई ली, दूसरे ने देह  को ताना, मगर हमारी ओर किसी भी सिंह ने नज़र नहीं उठाई। 
हम लोग पेड़-पौधे और  खरपात से भी बदतर समझे गए 
 इतने में कोई मील-भर की दूरी पर हिरनों का एक झुंड दिखाई पड़ा, जिनके बीच  एक जिराफ बिल्कुल बेवकूफ की तरह खड़ा था।
 अब दो जवान सिंह उठे और दो ओर  चल दिए। 
एक तो थोड़ा-सा आगे बढ़कर एक जगह बैठ गया, लेकिन दूसरा घास के  बीच छिपता हुआ मोर्चे पर आगे बढ़ने लगा।  
हिसनों के झुंड ने ताड़ लिया कि उन पर सिंहों की नज़र पड़ रही है।
 अतएव वे  चरना भूलकर चौकन्ने हो उठे। 
फिर ऐसा हुआ कि झुंड से छूटकर कुछ हिरन एक तरफ़  को भाग निकले, मगर बाकी जहाँ-के-तहाँ ठिठके खड़े रहे। 
बाकी हिरन ठिठके हुए  इसलिए खड़े थे कि सिंह उन्हें देख रहे थे और सहज प्रवृत्ति हिरनों को यह समझा रही  थी कि खतरा किसी भी तरफ़ भागने में हो सकता है। 
शिकार सिंह सूर्यास्त के बाद  किया करते हैं और शिकार वे झुंड का नहीं करते, बल्कि उस जानवर का करते हैं जो  भागते हुए झुंड से पिछड़ जाता है।
 अब यह बात समझ में आई कि हिरन भागने को  निरापद नहीं समझकर एक गोल में क्यों खड़े थे।  
मुझे ऐसा महसूस हो रहा था कि मेरा रक्तचाप बढ़ रहा है।
 अतएव मैंने तय कर  लिया कि अब घर लौटना चाहिए  
नैरोबी से मॉरिशस तक हम बी.ओ.ए.सी. के जहाज़ में उड़े।
 जहाज़ नैरोबी से चार  बजे शाम को उड़ा और पाँच घंटों की निरंतर उड़ान के बाद जब वह मॉरिशस पहुँचा,  तब वहाँ रात के लगभग दस बज रहे थे। 
रात थी, अँधेरा था, पानी बरस रहा था।
 मगर  तब भी हमारे स्वागत में बहुत लोग खड़े थे। 
हवाई अड्डे के स्वागत का समाँ देखकर  यह भाव जगे बिना नहीं रहा कि हम जहाँ आए हैं, वह छोटे पैमाने पर भारत ही है।  
 मॉरिशस की लंबाई  29 मील और चौड़ाई कोई 30 मील है।
 वैसे पूरे मॉरिशस द्वीप का रकबा 720 वर्गमील  आँका जाता है। 
यह द्वीप हिंद महासागर का मोती है, भारत-समुद्र का सबसे खूबसूरत  सितारा है।  
मॉरिशस वह देश है, जिसका कोई भी हिस्सा समुद्र से पंद्रह मील से ज्यादा  दूर नहीं है। 
मॉरिशस वह देश है, जहाँ की जनसंख्या के 67 प्रतिशत लोग भारतीय  खानदान के हैं तथा जहाँ 53 प्रतिशत लोग हिंदू हैं। 
मॉरिशस वह देश है, जिसकी  राजधानी पोर्टलुई की गलियों के नाम कलकत्ता, मद्रास, हैदराबाद और बम्बई हैं तथा    130 जिसके एक पूरे मोहल्ले का नाम काशी है। 
मॉरिशस वह देश है, जहाँ बनारस भी है,  गोकुल भी है और ब्रह्मस्थान भी। 
मॉरिशस वह देश है, जहाँ माध्यमिक स्कूलों को  कॉलेज कहने का रिवाज़ है।  
   चूँकि मॉरिशस के हिंदुओं में से अधिकांश बिहार और उत्तर प्रदेश के लोग हैं,  इसलिए हिंदी का मॉरिशस में व्यापक प्रचार है। 
मॉरिशस की राजभाषा अंग्रेजी, किंतु  संस्कृति की भाषा फ्रेंच है। 
मगर जनता वहाँ क्रेयोल बोलती है। 
क्रेयोल का फ्रेंच से   वही संबंध है, जो संबंध भोजपुरी का हिंदी से है। 
और क्रेयोल के बाद मॉरिशस की  दूसरी जनभाषा भोजपुरी को ही मानना पड़ेगा। 
प्रायः सभी भारतीय भोजपुरी बोलते  अथवा उसे समझ लेते हैं। 
यहाँ तक कि भारतीयों के पड़ोस में रहने वाले चीनी भी  भोजपुरी बखूबी बोल लेते हैं। 
किंतु, मॉरिशस की भोजपुरी शाहाबाद या सारन की  भोजपुरी नहीं है। 
उसमें फ्रेंच के इतने संज्ञापद घुस गए हैं कि आपको बार-बार शब्दों  के अर्थ पूछने पड़ेंगे।  
 मॉरिशस में ऊख की खेती और उसके व्यवसाय को जो सफलता मिली है,  भारतीयों के कारण मिली है।
 मॉरिशस की असली ताकत भारतीय लोग ही हैं। 
सारा  मॉरिशस कृषि-प्रधान द्वीप है, क्योंकि चीनी वहाँ का प्रमुख अथवा एकमात्र उद्योग है। 
 किंतु भारतीय वंश के लोग यदि इस टापू में नहीं गए होते, तो ऊख की खेती असंभव  हो जाती और चीनी के कारखाने बढ़ते ही नहीं। 
    भारत में बैठे-बैठे हम यह नहीं समझ पाते कि भारतीय संस्कृति कितनी प्राणबती  और चिरयु है।
 किंतु, मॉरिशस जाकर हम अपनी संस्कृति की प्राणवत्ता का ज्ञान  आसानी से प्राप्त कर लेते हैं। 
मालिकों की इच्छा तो यही थी कि भारतीय लोग भी  क्रिस्तान हो जाएँ किंतु भारतीयों ने अत्याचार तो सहे, लेकिन प्रलोभनों  4 को ठुकरा दिया। 
वे अपने धर्म पर डटे रहे और जिस द्वीप में भगवान  0 ने उन्हें भेज दिया था, उस द्वीप को उन्होंने छोटा-सा हिंदुस्तान बना  डाला। 
मॉरिशस के प्रत्येक प्रमुख ग्राम में शिवालय होता है।
 मॉरिशस के प्रत्येक प्रमुख  ग्राम में हिंदू तुलसीकृत रामायण (रामचरितमानस) का पाठ करते हैं अथवा ढोलक  और झाँझ पर उसका गायन करते हैं। 
मॉरिशस के मंदिरों और शिवालयों को मैंने  अत्यन्त स्वच्छ और सुरम्य पाया।
 कितना अच्छा हो, यदि हम भारत में भी अपने  मंदिरों और तीर्थ स्थानों को उतना ही स्वच्छ और सुरम्य बनाना आरंभ कर दें,  जितने स्वच्छ वे मॉरिशस में दिखाई देते हैं।  
भारत के पर्व-त्योहार मॉरिशस में भी प्रचलित हैं। 
किंतु वर्ष का सर्वश्रेष्ठ धार्मिक  पर्व शिवरात्रि है।
 मॉरिशस के मध्य में एक झील है, जिसका संबंध हिंदुओं ने परियों  से बिठा दिया है और उस झील का नाम अब परी-तालाब हो गया है। 
परी-तालाब  केवल तीर्थ ही नहीं, दृश्य से भी पिकनिक का स्थान है।
 किंतु, वहाँ पिकनिक पर  जाने वाले लोग अपने साथ माँस-मछली नहीं ले जाते, न अपवित्रता का वहाँ कोई  व्यापार करते हैं।  
शिवरात्रि के समय सारे मॉरिशस के हिंदू श्वेत वस्त्र धारण करके कंधों पर काँवर  लिए जुलूस बाँधकर परी तालाब पर आते हैं और परी-तालाब का जल भरकर अपने-  अपने गाँव के शिवालय को लौट जाते हैं तथा शिवजी को जल चढ़ाकर अपने घरों में  प्रवेश करते हैं। 
ये सारे कृत्य वे बड़ी ही भक्ति-भावना और पवित्रता से करते हैं। 
सभी  वयस्क लोग उस दिन उजली धोती, उजली कमीज़ और उजली गाँधी टोपी पहनते हैं।  
हाँ, बच्चे हाफ पैंट पहन सकते हैं, लेकिन गाँधी टोपी उस दिन उन्हें भी पहननी पड़ती  है। 
परी-तालाब पर लगने वाला यह मेला मॉरिशस के प्रमुख आकर्षणों में से एक है  और उसे देखने को अन्य धर्मों के लोग भी काफ़ी संख्या में आते हैं।   
 क्या आपने कभी कोई बीज बोया है? 
बीज से पेड़ बनने की कहानी बहुत रोचक  है।
 कैसे अंकुर फूटता है, पौधा बनता है, धीरे-धीरे बढ़ता है और बड़ा पेड़ बन  जाता है। 
आइए जानते हैं पेड़ की बात......   
बहुत दिनों तक मिट्टी के नीचे बीज पड़े रहे। 
इसी तरह महीना-दर-महीना बीतता गया। 
 सर्दियों के बाद वसंत आया। 
उसके बाद वर्षा की शुरूआत में दो-एक दिन पानी बरसा।  
अब और छिपे रहने की आवश्यकता नहीं थी! 
मानों बाहर से कोई शिशु को पुकार रहा हो,  “और सोए मत रहो, ऊपर उठ जाओ, सूरज की रोशनी देखो।” 
आहिस्ता-आहिस्ता बीज  का ढक्‍्कन दरक गया, दो सुकोमल पत्तियों के बीच अंकुर बाहर निकला। 
अंकुर  का एक अंश नीचे माटी में मज़बूती से गड़ गया और दूसरा  अंश माटी भेदकर ऊपर की ओर उठा।
 क्या तुमने अंकुर को  उठते देखा है? 
जैसे कोई शिशु अपना नन्हा-सा सिर उठाकर  आश्चर्य से नई दुनिया को देख रहा है! 
 वृक्ष का अंकुर निकलने पर जो अंश माटी के भीतर प्रवेश  करता है, उसका नाम जड़ है और जो अंश ऊपर की ओर बढ़ता  रब उसे तना कहते हैं।
 सभी पेड़-पौधों में 'जड़ व तना' ये दो भाग  मिलेंगे। 
यह एक आश्चर्य की बात है कि पेड़-पौधों को जिस तरह ही  रखो, जड़ नीचे की ओर जाएगी व तना ऊपर की ओर उठेगा। 
एक गमले में  पौधा था।
 परीक्षण करने के लिए कुछ दिन गमले को औंधा लटकाए रखा।  
पौधे का सिर नीचे की तरफ़ लटका रहा और जड़ ऊपर की  ओर रही।
 दो-एक दिन बाद क्या देखता हूँ कि जैसे पौधे को भी सब भेद मालूम हो गया  हो।
 उसकी सब पत्तियाँ और डालियाँ टेढ़ी होकर ऊपर की तरफ़ उठ आईं तथा जड़  घूमकर नीचे की ओर लटक गई। 
तुमने कई बार सर्दियों में मूली काटकर बोई होगी।
  देखा होगा, पहले पत्ते व फूल नीचे की ओर रहे।
 कुछ दिन बाद देखोगे कि पत्ते और  फूल ऊपर की ओर उठ आए ए हैं।  
हम जिस तरह भोजन करते हैं, पेड़-पौधे भी उसी तरह भोजन करते हैं। 
हमारे दाँत  हैं, कठोर चीज़ खा सकते हैं। 
नन्हे बच्चों के दाँत नहीं होते वे केवल दूध पी सकते हैं। 
 पेड़-पौधों के भी दाँत नहीं होते, इसलिए वे केवल तरल द्रव्य या वायु से भोजन ग्रहण  करते हैं। 
पेड़-पौधे जड़ के द्वारा माटी से रस-पान करते हैं। 
चीनी में पानी डालने पर  चीनी गल जाती है। 
माटी में पानी डालने पर उसके भीतर बहुत-से द्रव्य गल जाते हैं।  
पेड़-पौधे वे ही तमाम द्रव्य सोखते हैं। 
जड़ों को पानी न मिलने पर पेड़ का भोजन बंद  हो जाता है, पेड़ मर जाता है।  
सूक्ष्मदर्शी से अत्यंत सूक्ष्म पदार्थ स्पष्ट रूप से देखे जा सकते हैं।
 पेड़ की डाल  अथवा जड़ का इसयंत्र द्वारा परीक्षण करके देखा जा सकता है कि पेड़ में हज़ारों-हज़ार  नल हैं।
 इन्हीं सब नलों के द्वारा माटी से पेड़ के शरीर में रस का संचार होता है।  
इसके अलावा वृक्ष के पत्ते हवा से आहार ग्रहण करते हैं। 
पत्तों में अनगिनत  छोटे-छोटे मुँह होते हैं।
 सूक्ष्मदर्शी के जरिए अनगिनत मुँह पर अनगिनत होंठ  देखे जा सकते हैं। 
जब आहार करने की ज़रूरत न हो तब दोनों होंठ बंद  हो जाते हैं।
 जब हम श्वास-प्रश्वास ग्रहण करते हैं तब प्रश्वास के साथ  एक प्रकार की विषाक्त वायु बाहर निकलती है, उसे 'अंगारक'  वायु कहते हैं। 
अगर यह ज़हरीली हवा पृथ्वी पर इकट्ठी होती  रहे तो तमाम जीव-जंतु कुछ ही दिनों में उसका सेवन  करके नष्ट हो सकते हैं।
 ज़रा विधाता की करुणा  का चमत्कार तो देखो, जो जीव-जंतुओं के लिए  जहर है, पेड़-पौधे उसी का सेवन करके उसे  पूर्णतया शुद्ध कर देते हैं।
 पेड़ के पत्तों पर  जब सूर्य का प्रकाश पड़ता है, तब पत्ते सूर्य-ऊर्जा के सहारे 'अंगारक' वायु से अंगार  निःशेष कर डालते हैं। 
और यही अंगार वृक्ष के शरीर में प्रवेश करके उसका संवर्द्धन  करते हैं। 
पेड़-पौधे प्रकाश चाहते हैं।
 प्रकाश न मिलने पर ये बच नहीं सकते। 
पेड़-पौधों  की सर्वाधिक कोशिश यही रहती है कि किसी तरह उन्हें थोड़ा-सा प्रकाश मिल जाए|
  यदि खिड़की के पास गमले में पौधा रखो, तब देखोगे कि सारी पत्तियाँ व डालियाँ  अंधकार से बचकर प्रकाश की ओर बढ़ रही हैं।
 वन-अरण्य में जाने पर पता लगेगा कि  तमाम पेड़-पौधे इस होड़ में सचेष्ट हैं कि कौन जल्दी से सिर उठाकर पहले प्रकाश को  झपट ले। 
बेल-लताएँ छाया में पड़ी रहने से, प्रकाश के अभाव में मर जाएँगी।
 इसलिए  वे पेड़ों से लिपटती हुई, निरंतर ऊपर की ओर अग्रसर होती रहती हैं।  
अब तो समझ गए होंगे कि प्रकाश ही जीवन का मूलमंत्र है। 
सूर्य-किरण का स्पर्श  पाकर ही पेड़ पल्‍लवित होता है।
 पेड़-पौधों के रेशे-रेशे में सूरज की किरणें आबद्ध हैं। 
 ईंधन को जलाने पर जो प्रकाश व ताप बाहर प्रकट होता है, वह सूर्य की ही ऊर्जा है।  
पेड़-पौधे व समस्त हरियाली प्रकाश हथियाने के जाल हैं। 
पशु-डाँगर, पेड़-पौधे या  हरियाली खाकर अपने प्राणों का निर्वाह करते हैं।
 पेड़-पौधों में जो सूर्य का प्रकाश  समाहित है वह इसी तरह जंतुओं के शरीर में प्रवेश करता है। 
अनाज व सब्ज़ी न खाने  पर हम भी बच नहीं सकते हैं। 
सोचकर देखा जाए तो हम भी प्रकाश की खुराक पाने  पर ही जीवित हैं।  
कोई-कोई पेड़ एक वर्ष के बाद ही मर जाते हैं। 
सब पेड़ मरने से पहले संतान छोड़  जाने के लिए व्यग्र हैं। 
बीज ही उनकी संतान है। 
बीज की सुरक्षा व सार-सँभाल के लिए  पेड़ फूल की पंखुड़ियों से घिरा एक छोटा-सा घर तैयार करता है।
 फूलों से आच्छादित  होने पर पेड़ कितना सुंदर दिखलाई पड़ता है। 
जैसे फूल-फूल के बहाने वह स्वयं हँस  रहा हो।
 फूल की तरह सुंदर चीज़ और क्‍या है?
 ज़रा सोचो तो, पेड़-पौधे तो मटमैली  माटी से आहार व विषाक्त वायु से अंगारक ग्रहण करते हैं, फिर इस अपरूप उपादान  से किस तरह ऐसे सुंदर फूल खिलते हैं।
 तुमने कथा तो सुनी होगी- स्पर्शमणि की  अर्थात पारस पत्थर की, जिसके स्पर्श से लोहा सोना हो जाता है। 
मेरे विचार से माँ  की ममता ही वह मणि है।
 संतान पर स्नेह न्योछावर होते ही फूल खिलखिला उठते हैं। 
 ममता का स्पर्श पाते ही मानो माटी व अंगार के फूल बन जाते हैं।     
 पेड़ की बात पेड़ों पर मुस्कराते फूल देखकर हमें कितनी खुशी होती है! 
शायद पेड़ भी कम  प्रफुल्लित नहीं होते! 
खुशी के मौके पर हम अपने परिजनों को निमंत्रित करते हैं।  
उसी प्रकार फूलों की बहार छाने पर पेड़-पौधे भी अपने बंधु-बांधवों को बुलाते हैं। 
 स्नेहसिक्त वाणी में पुकार सकते हैं, “कहाँ हो मेरे बंधु, मेरे बांधव, आज मेरे घर  आओ। यदि रास्ता भटक जाओ, कहीं घर पहचान नहीं सको, इसलिए रंग-बिरंगे  फूलों के निशान लगा रखे हैं। 
ये रंगीन पंखुड़ियाँ दूर से देख सकोगे।” 
मधुमक्खी व  तितली के साथ वृक्ष की चिस्काल से घनिष्ठता है।
 वे दल-बल सहित फूल देखने  आती हैं। 
कुछ पतंगे दिन के समय पक्षियों के डर से बाहर नहीं निकल सकते।
 पक्षी  उन्हें देखते ही खा जाते हैं, इसलिए रात का अँधेरा घिरने तक वे छिपे रहते हैं।
 शाम  होते ही उन्हें बुलाने की खातिर फूल चारों तरफ़ सुगंध-ही-सुगंध फैला देते हैं।  
वृक्ष अपने फूलों में शहद का संचय करके रखते हैं।
 मधु-मक्खी व तितली बड़े  चाव से मधुपान करती हैं।
 मधु-मक्खी के आगमन से वृक्ष का भी उपकार होता है। 
 तुम लोगों ने फूल में पराग-कण  देखे होंगे। 
मधुमक्खियाँ एक  फूल के पराग-कण दूसरे फूल पर  ले जाती हैं। 
पराग-कण के बिना  बीज पक नहीं सकता। 
 इस प्रकार फूल में बीज  फलता है। 
अपने शरीर का रस  पिलाकर वृक्ष बीजों का पोषण  करता है। 
अब अपनी ज़िंदगी के  लिए उसे मोह-माया का लोभ  नहीं है। 
तिल-तिल कर संतान  की खातिर सब-कुछ लुटा देता है। 
जो शरीर कुछ दिन पहले हरा-भरा था, अब वह  बिल्कुल सूख गया है। 
अपने ही शरीर का भार उठाने की शक्ति क्षीण हो चली है।  
पहले हवा बयार करती हुई आगे बढ़ जाती थी। 
पत्ते हवा के संग क्रीड़ा करते थे।          
 छोटी-छोटी डालियाँ ताल-ताल पर नाच उठती थीं।
 अब सूखा पेड़ हवा का आघात  सहन नहीं कर सकता। 
हवा का बस एक थपेड़ा लगते ही वह थर-थर काँपने लगता  है। 
एक-एक करके सभी डालियाँ टूट पड़ती हैं। 
अंत में एक दिन अकस्मात पेड़ जड़  सहित भूमि पर गिर पड़ता है।  
इस तरह संतान के लिए अपना जीवन न्योछावर करके वृक्ष समाप्त हो जाता है।  